Слідом за пам'яттю
Парк! Як добре, що він у нас був. І не просто був, а буяв, дихав,
заманював - такий величезний, розкинутий на незліченних гектарах,
невимірний. Кожен із нас, молодших і старших, приходив до нього трохи
не з побожним онімінням і завжди відкривав щось таке, що хоча б на пів
життя залишиться спомином. Наш парк перевершував будь-який інший,
він був чудесним лісом. Він існував поза часом і в позачасі тривав.
Покинутий десь на галявині псевдокитайський павільйон, застиглий танок
гіпсових німф довкола рясно порослого асфоделями пагорба,
загратований і напівзавалений каменями лаз у розбійничу печеру... Я міг
би тягнути й далі цей перелік моїх тодішніх дивовиж. І всі вони трапилися
протягом одного-єдиного літа! Бо кожне моє, як і моїх ровесників, літо
минало - ні, пролітало, проносилося! - в парку, в його іноді аж до грудей
високій траві.
Хоч найважливіша була осінь. Ви її любите? Якщо ви незлюбили осінь, то
вам у дитинстві не пощастило з парком. Таким, як мій, що спершу
заливав усього себе червоною й жовтою барвами в цілковитій
невичерпності їхніх напівтонів, а відтак поступово скидав ту червінь і
жовтину, до решти, дощенту оголюючись на зиму. Тоді-то й наставала
пора особливої чуйності: млистими передсвітанковими годинами до
парку починали заходити невеликі групи мисливців.
